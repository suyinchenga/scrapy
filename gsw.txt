{"title": "望海潮·自题小影", "author": "谭嗣同", "dynasty": "〔清代〕", "content": "曾经沧海，又来沙漠，四千里外关河。骨相空谈，肠轮自转，回头十八年过。春梦醒来么？对春帆细雨，独自吟哦。惟有瓶花数枝，相伴不须多。寒江才脱渔蓑。剩风尘面貌，自看如何？鉴不因人，形还问影，岂缘醉后颜酡？拔剑欲高歌。有几根侠骨，禁得揉搓？忽说此人是我，睁眼细瞧科。"}
{"title": "霓裳中序第一·亭皋正望极", "author": "姜夔", "dynasty": "〔宋代〕", "content": "丙午岁，留长沙。登祝融。因得其祠神之曲曰《黄帝盐》、《苏合香》。又于乐工故书中得商调《霓裳曲》十八阕，皆虚谱无辞。按沈氏《乐律》，《霓裳》道调，此乃商调。乐天诗云：“散序六阕”，此特两阕。未知孰是？然音节闲雅，不类今曲：余不暇尽作。作《中序》一阕传于世。余方羁游，感此古音，不自知其辞之怨抑也。\r\n亭皋正望极，乱落江莲归未得。多病却无气力，况纨扇渐疏，罗衣初索。流光过隙，叹杏梁、双燕如客。人何在？一帘淡月，仿佛照颜色。幽寂，乱蛩吟壁，动庾信、清愁似织。沉思年少浪迹，笛里关山，柳下坊陌。坠红无信息，漫暗水、涓涓溜碧。飘零久、而今何意，醉卧酒垆侧。"}
{"title": "归舟江行望燕子矶作", "author": "厉鹗", "dynasty": "〔清代〕", "content": "石势浑如掠水飞，渔罾绝壁挂清晖。俯江亭上何人坐？看我扁舟望翠微。"}
{"title": "逢病军人", "author": "卢纶", "dynasty": "〔唐代〕", "content": "行多有病住无粮，万里还乡未到乡。蓬鬓哀吟古城下，不堪秋气入金疮。"}
{"title": "怨歌行", "author": "班婕妤", "dynasty": "〔两汉〕", "content": "新裂齐纨素，皎洁如霜雪。(皎洁 一作：鲜洁)裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。"}
{"title": "逢入京使", "author": "岑参", "dynasty": "〔唐代〕", "content": "故园东望路漫漫，双袖龙钟泪不干。 马上相逢无纸笔，凭君传语报平安。"}
{"title": "柳梢青·茅舍疏篱", "author": "杨无咎", "dynasty": "〔宋代〕", "content": "茅舍疏篱。半飘残雪，斜卧低枝。可更相宜，烟笼修竹，月在寒溪。 宁宁伫立移时。判瘦损、无妨为伊。谁赋才情，画成幽思，写入新诗。"}
{"title": "蝶恋花·海岱楼玩月作", "author": "米芾", "dynasty": "〔宋代〕", "content": "千古涟漪清绝地。海岱楼高，下瞰秦淮尾。水浸碧天天似水。广寒宫阙人间世。霭霭春和一海市。鏊戴三山，顷刻随轮至。宝月圆时多异气。夜光一颗千金贵。"}
{"title": "落齿", "author": "韩愈", "dynasty": "〔唐代〕", "content": "去年落一牙，今年落一齿。俄然落六七，落势殊未已。馀存皆动摇，尽落应始止。忆初落一时，但念豁可耻。及至落二三，始忧衰即死。每一将落时，懔懔恒在己。叉牙妨食物，颠倒怯漱水。终焉舍我落，意与崩山比。今来落既熟，见落空相似。馀存二十馀，次第知落矣。倘常岁一落，自足支两纪。如其落并空，与渐亦同指。人言齿之落，寿命理难恃。我言生有涯，长短俱死尔。人言齿之豁，左右惊谛视。我言庄周云，木雁各有喜。语讹默固好，嚼废软还美。因歌遂成诗，时用诧妻子。"}
{"title": "菩萨蛮·春波软荡红楼水", "author": "吴锡麒", "dynasty": "〔清代〕", "content": "春波软荡红楼水，多时不放莺儿起。一样夕阳天，留寒待禁烟。已是人消瘦，只此情依旧。可奈别离何，明朝杨柳多。"}
{"title": "登楼寄王卿", "author": "韦应物", "dynasty": "〔唐代〕", "content": "踏阁攀林恨不同，楚云沧海思无穷。数家砧杵秋山下，一郡荆榛寒雨中。"}
{"title": "渔家傲·天接云涛连晓雾", "author": "李清照", "dynasty": "〔宋代〕", "content": "天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！"}
{"title": "吊白居易", "author": "李忱", "dynasty": "〔唐代〕", "content": "缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。"}
{"title": "野老歌", "author": "张籍", "dynasty": "〔唐代〕", "content": "老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。"}
{"title": "生于忧患，死于安乐", "author": "孟子及其弟子", "dynasty": "〔先秦〕", "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。(是人 一作：斯人)\r\n　　人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。"}
{"title": "浣溪沙·残雪凝辉冷画屏", "author": "纳兰性德", "dynasty": "〔清代〕", "content": "残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横，断肠声里忆平生。"}
{"title": "葛生", "author": "佚名", "dynasty": "〔先秦〕", "content": "葛生蒙楚，蔹蔓于野。予美亡此，谁与？独处？葛生蒙棘，蔹蔓于域。予美亡此，谁与？独息？角枕粲兮，锦衾烂兮。予美亡此，谁与？独旦？夏之日，冬之夜。百岁之后，归于其居。冬之夜，夏之日。百岁之后，归于其室。"}
{"title": "满江红·昼日移阴", "author": "周邦彦", "dynasty": "〔宋代〕", "content": "昼日移阴，揽衣起，香帷睡足。临宝鉴、绿云撩乱，未忺妆束。蝶粉蜂黄都褪了，枕痕一线红生玉。背画栏、脉脉悄无言，寻棋局。重会面，犹未卜。无限事，萦心曲。想秦筝依旧，尚鸣金屋。芳草连天迷远望，宝香薰被成孤宿。最苦是、蝴蝶满园飞，无心扑。"}
{"title": "剔银灯·与欧阳公席上分题", "author": "范仲淹", "dynasty": "〔宋代〕", "content": "昨夜因看蜀志，笑曹操孙权刘备。用尽机关，徒劳心力，只得三分天地。屈指细寻思，争如共、刘伶一醉？人世都无百岁。少痴騃、老成尪悴。只有中间，些子少年，忍把浮名牵系？一品与千金，问白发、如何回避？"}
{"title": "疏影·苔枝缀玉", "author": "姜夔", "dynasty": "〔宋代〕", "content": "辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。\r\n苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。"}
{"title": "独漉篇", "author": "李白", "dynasty": "〔唐代〕", "content": "独漉水中泥，水浊不见月。不见月尚可，水深行人没。越鸟从南来，胡鹰亦北渡。我欲弯弓向天射，惜其中道失归路。落叶别树，飘零随风。客无所托，悲与此同。罗帏舒卷，似有人开。明月直入，无心可猜。雄剑挂壁，时时龙鸣。不断犀象，绣涩苔生。国耻未雪，何由成名。神鹰梦泽，不顾鸱鸢。为君一击，鹏抟九天。"}
{"title": "别滁", "author": "欧阳修", "dynasty": "〔宋代〕", "content": "花光浓烂柳轻明，酌酒花前送我行。我亦且如常日醉，莫教弦管作离声。"}
{"title": "午日观竞渡", "author": "边贡", "dynasty": "〔明代〕", "content": "共骇群龙水上游，不知原是木兰舟。云旗猎猎翻青汉，雷鼓嘈嘈殷碧流。屈子冤魂终古在，楚乡遗俗至今留。江亭暇日堪高会，醉讽离骚不解愁。"}
{"title": "秋蕊香·七夕", "author": "吴文英", "dynasty": "〔宋代〕", "content": "懒浴新凉睡早。雪靥酒红微笑。倚楼起把绣针小。月冷波光梦觉。 怕闻井叶西风到。恨多少。粉河不语堕秋晓。云雨人间未了。"}
{"title": "君子偕老", "author": "佚名", "dynasty": "〔先秦〕", "content": "君子偕老，副笄六珈。委委佗佗，如山如河，象服是宜。子之不淑，云如之何？玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！"}
{"title": "临江仙·千里潇湘挼蓝浦", "author": "秦观", "dynasty": "〔宋代〕", "content": "千里潇湘挼蓝浦，兰桡昔日曾经。月高风定露华清。微波澄不动，冷浸一天星。独倚危樯情悄悄，遥闻妃瑟泠泠。新声含尽古今情。曲终人不见，江上数峰青。"}
{"title": "醉妆词·者边走", "author": "王衍", "dynasty": "〔五代〕", "content": "者边走，那边走，只是寻花柳。那边走，者边走，莫厌金杯酒。"}
{"title": "牧童", "author": "吕岩", "dynasty": "〔唐代〕", "content": "草铺横野六七里，笛弄晚风三四声。归来饱饭黄昏后，不脱蓑衣卧月明。"}
{"title": "野步", "author": "赵翼", "dynasty": "〔清代〕", "content": "峭寒催换木棉裘，倚杖郊原作近游。最是秋风管闲事，红他枫叶白人头。"}
{"title": "戏赠杜甫", "author": "李白", "dynasty": "〔唐代〕", "content": "饭颗山头逢杜甫，顶戴笠子日卓午。 借问别来太瘦生，总为从前作诗苦。"}
{"title": "有子之言似夫子", "author": "佚名", "dynasty": "〔先秦〕", "content": "有子问于曾子曰：“问丧于夫子乎？”曰：“闻之矣：‘丧欲速贫，死欲速朽’。”有子曰：“是非君子之言也。”曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然。然则夫子有为言之也。”\r\n　　曾子以斯言告于子游。子游曰：“甚哉，有子之言似夫子也！昔者，夫子居于宋，见桓司马自为石椁，三年而不成。夫子曰：‘若是其靡也，死不如速朽之愈也。’‘死之欲速朽’，为桓司马言之也。南宫敬叔反，必载宝而朝。夫子曰：‘若是其货也，丧不如速贫之愈也。’丧之欲速贫，为敬叔言之也。”\r\n　　曾子以子游之言告于有子。有子曰：“然！吾固曰非夫子之言也。”曾子曰：“子何以知之？”有子曰：“夫子制于中都：四寸之棺，五寸之椁。以斯知不欲速朽也。昔者夫子失鲁司寇，将之荆，盖先之以子夏，又申之以冉有。以斯知不欲速贫也。”"}
{"title": "重别薛华", "author": "王勃", "dynasty": "〔唐代〕", "content": "明月沉珠浦，秋风濯锦川。楼台临绝岸，洲渚亘长天。旅泊成千里，栖遑共百年。穷途唯有泪，还望独潸然。"}
{"title": "咏怀二首", "author": "李贺", "dynasty": "〔唐代〕", "content": "长卿怀茂陵，绿草垂石井。弹琴看文君，春风吹鬓影。梁王与武帝，弃之如断梗。惟留一简书，金泥泰山顶。\r\n日夕著书罢，惊霜落素丝。镜中聊自笑，讵是南山期。头上无幅巾，苦蘗已染衣。不见清溪鱼，饮水得自宜。"}
{"title": "春暮", "author": "曹豳", "dynasty": "〔宋代〕", "content": "门外无人问落花，绿阴冉冉遍天涯。林莺啼到无声处，青草池塘独听蛙。"}
{"title": "戊申岁六月中遇火", "author": "陶渊明", "dynasty": "〔魏晋〕", "content": "草庐寄穷巷，甘以辞华轩。正夏长风急，林室顿烧燔。一宅无遗宇，舫舟荫门前。迢迢新秋夕，亭亭月将圆。果菜始复生，惊鸟尚未还。中宵伫遥念，一盼周九天。总发抱孤介，奄出四十年。形迹凭化往，灵府长独闲。贞刚自有质，玉石乃非坚。仰想东户时，余粮宿中田。鼓腹无所思；朝起暮归眠。既已不遇兹，且遂灌我园。"}
{"title": "念奴娇·梅", "author": "辛弃疾", "dynasty": "〔宋代〕", "content": "疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。 尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。"}
{"title": "生查子·富阳道中", "author": "毛滂", "dynasty": "〔宋代〕", "content": "春晚出小城，落日行江岸。人不共潮来，香亦临风散。花谢小妆残，莺困清歌断。行雨梦魂消，飞絮心情乱。"}
{"title": "眼儿媚·玉京曾忆昔繁华", "author": "赵佶", "dynasty": "〔宋代〕", "content": "玉京曾忆昔繁华。万里帝王家。琼林玉殿，朝喧弦管，暮列笙琶。 花城人去今萧索，春梦绕胡沙。家山何处，忍听羌笛，吹彻梅花。"}
{"title": "清江引·长门柳丝千万结", "author": "曹德", "dynasty": "〔元代〕", "content": "长门柳丝千万结，风起花如雪。离别复离别，攀折更攀折，苦无多旧时枝叶也。长门柳丝千万缕，总是伤心树。行人折嫩条，燕子衔轻絮，都不由凤城春做主。"}
{"title": "更漏子·春夜阑", "author": "牛峤", "dynasty": "〔唐代〕", "content": "春夜阑，更漏促，金烬暗挑残烛。惊梦断，锦屏深，两乡明月心。闺草碧，望归客，还是不知消息。辜负我，悔怜君，告天天不闻。"}
